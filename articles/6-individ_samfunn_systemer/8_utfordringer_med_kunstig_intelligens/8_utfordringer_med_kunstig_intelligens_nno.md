---
title: "Utfordringar med kunstig intelligens"
belongs_to_chain: "Individ, samfunn og systemer"
figures_to_include:
---

**Tryggleik.** KI-modellar kan vera meir uføreseielege enn tradisjonelle regelbaserte algoritmar. Ein bør derfor vera ekstra forsiktige med å implementera KI-baserte autonome system på område der liv og helse kan setjast på spel.

**Gjennomsiktigheit og forklarbarhet.** Sjølv om KI-algoritmar kan gi gode svar, er det ofte umogleg å tolka korleis ho kom fram til svaret (algoritmen blir gjerne kalla ein *svart boks* (*black box*)). Mangelen på gjennomsiktigheit kan vera problematisk ved viktige avgjerder.
* KI-baserte diagnostiske modellar i helsevesenet gir ofte ikkje forklaringar bak diagnosane, som kan gjera det utfordrande for legar å stola på og validera resultata.

**Ansvar.** Når KI-system gjer feil eller tek skeive avgjerder, kan det vera utfordrande å fastslå ansvar. Til dømes vil ulykker med autonome køyretøy reisa vanskelege etiske og juridiske spørsmål. Eit anna døme er algoritmar som diskriminerer ei gruppe menneske, som beskrive i seksjonen *Big data*.

**Misbruk.** Som nesten all ny teknologi, kan KI misbrukast. Vondsinna aktørar kan til dømes bruka KI til å generera svært realistisk falskt materiale, til dømes falske bilete og videoar, eller ulike typar svindel.

**Tap av jobbar.** På kort sikt vil automatisering av oppgåver føra til at mange jobbar forsvinn, og mange menneske kan bli arbeidsledige. Det er ikkje berre snakk om manuelle jobbar som blir erstatta av robotar, men til dømes også kundeservice-tilsette som blir erstatta av chatboter.

**Tap av menneskeleg kontakt.** KI kan i mange tilfelle også blir brukt som eit kostnadssparande alternativ til jobbar som normalt er basert på menneskeleg interaksjon. Til dømes finst allereie chatboter som kan tre inn i rolla som lærer, og til og med tilby meir personleg rettleiing enn ein kan få i eit stort klasserom. Dette kan vera eit svært positivt tillegg, men dersom utdanningsinstitusjonar byrjar å erstatta lærarar med KI, vil det kunna ha mykje negative konsekvensar. For mange er kontakt med ein lærar avgjerande for å oppleva læringsglede, inspirasjon og meistring. Å mista slike kontaktflater kan vera eit stort tap for sårbare personar, og kan mellom anna føra til einsemd, depresjon og redusert kjensle av tilhøyrsel.

**Demokrati.** Utviklinga av KI-teknologi blir driven av ein svært liten del av befolkninga, og ettersom det får stadig større innverknad i samfunnet, kan det bli eit demokratisk problem. Det er viktig at avgjerdstakarar ikkje bruker KI-teknologi berre fordi ho eksisterer og gir gode resultat, men også at det er demokratisk grunnlag for bruken.

**Rettferd.** Det kan vera eit problem at KI gir endå større fordelar til dei som allereie er ressurssterke, og som har kunnskap og tilgang til å bruka dei beste KI-modellane. Eit døme kan vera KI som skriv svært gode jobbsøknader.

Sjølv om kunstig intelligens gir utrulege moglegheiter, så er det viktig å setja grenser for når, korleis og kor raskt det skal implementerast. Nokre faktorar som må vurderast er tryggleik og ansvar, tap av jobbar og menneskeleg kontakt, og dessutan demokrati og rettferd.
