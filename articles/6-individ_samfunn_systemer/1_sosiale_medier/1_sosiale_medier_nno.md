---
title: "Sosiale medium"
belongs_to_chain: "Individ, samfunn og systemer"
figures_to_include:
---

Med sosiale medium meiner me alle plattformer og nettsider som mogleggjer interaksjon mellom menneske. I byrjinga fanst enkle plattformer der ein kunne oppretta en profil, leggja til kontaktar og senda meldingar, men i dag har sosiale medium vorte den viktigaste arenaen for deling av informasjon og samfunnsdebatt. Denne transformasjonen har hatt store konsekvensar for samfunnet.

**Konsekvensar for samfunnet.** Sosiale medium har demokratisert både tilgangen til informasjon og høvet til påverknad. Nokre døme på dette er:

* Då internett kom, tok det ikkje lang tid før ein kunne få nyheitsoppdateringar frå heile verda, men det var i stor grad avgrensa til dei store, vestlege mediehusa. Sosiale medium har ført til ein stor vekst av frivillige enkeltpersonar og organisasjonar som deler viktige nyheiter som ikkje blir prioriterte av mediehusa. Det er ei svært positiv utvikling for demokrati og folkeopplysning at slike frivillige aktørar kan få ei sterkare stemme på sosiale medium enn det som var mogleg tidlegare.
* Sosiale medium gir eit større mangfald av synspunkt. Medan ein tidlegare i størst grad hadde tilgang til kronikkar og debattar i vestlege medium, er det no mogleg å høyra stemmene til folk frå heile verda og frå alle sosiale grupper. Dermed får ein tilgang til den faktiske opplevinga til personar som blir påverka av avgjerdene som blir tekne frå maktposisjonar.
* Som ein positiv konsekvens av punkta ovanfor kan me seia at sosiale medium gjer at personar og institusjonar i maktposisjonar i større grad må stå til ansvar for handlingar og avgjerder som har negative konsekvensar.
* Med sosiale medium er det også lettare for folk å organisera seg, og stå samla i kamp for menneskerettar og viktige saker, slik som klima -og miljøkrisa.
* Internett gav tidleg auka tilgang til kunnskap, gjennom sider som *Wikipedia*, men med sosiale medium har det vakse fram eit stort samfunn av kunnskapsformidlarar. Å sjå ein pedagogisk formidla *YouTube*-video om global oppvarming er noko heilt anna enn å lesa *Wikipedia*-artikkelen om det same temaet. Kunnskapsformidlarar kan nå ut til ein mykje større del av befolkninga, og gjera folk meir informert når dei tek val, stemmer og deltek i samfunnsdebatt. Ved å tilby gratis læringsressursar bidreg dei også til sosial og økonomisk utjamning.

Ei stor bekymring med sosiale medium er spreiing av **feilinformasjon**. Nokre døme på feilinformasjon er fiktive historier om politiske kandidatar, manipulerte videoar som framstiller ein fredeleg protest som ein valdelege samanstøyt, eller grafikk som viser misledende statistikk om viktige saker. Slikt innhald kan spreia seg raskt og ha stor påverknadskraft, og konsekvensane kan vera både tilsikta og tilfeldige:

- Det kan påverka og avleia politiske debattar, særleg i forkant av val.
- Det kan skapa splitting og mistillit mellom personar og grupper.
- Det kan auka polariseringa i samfunnet, mellom anna ved å styrkja ekkokammer.
- Det kan skapa mistillit til politiske kandidatar, og auka førekomsten av hatmeldingar og truslar.

Feilinformasjon utgjer altså ein trussel mot demokratiet, tilliten og stabiliteten i eit samfunn.

Ein annan negativ konsekvens av sosiale medium er at mykje makt hamnar i hendene på svært få selskap, slik som *Facebook*/*Meta* og *Google*. Ettersom det er svært upraktisk for brukarar å fordela seg over fleire konkurrerande plattformer, så har nokre få selskap fått kontroll over store delar av marknaden. Mangelen på mangfald av plattformer har nokre urovekkjande konsekvensar:

* Det er kjent at dei store plattformene nyttar **tilrådingsalgoritmar** som **optimerer interaksjon**. Det betyr at når plattformene tilrår nytt innhald til brukaren, prøver han å gi meir av den same typen innhald som ein har interagert med tidlegare, eller vorte verande på lengre enn normalt. Dette kan skapa fenomen kjent som *ekkokammer* og *filterbobler*.
* Eit *ekkokammer* referer til eit nettmiljø der ein berre blir eksponert for meiningar som stadfestar og forsterkar overtydingar ein allereie har. Til dømes kan eit ekkokammer bestå av ei gruppe menneske som berre ser innlegget kvarandres, ikkje nødvendigvis fordi ein følgjer kvarandre, men som ein konsekvens av tilrådingsalgoritmane.
* Ei *filterboble* er eit relatert konsept, som referer til at nyheitsveggen til kvar person er ei slags personleg boble der berre visse ting slepp inn. Tilrådingsalgoritmane vil ofte unngå innhald som ikkje passar med eksisterande preferansar.
* Tilrådingsalgoritmane kan målretta tilrå innhald som genererer sterke kjensler. Det fører til at splittande innlegg  kan spreia seg raskt, og skapa eit polarisert og til og med hatefult debattklima.
* Tilrådingsalgoritmane har ikkje nødvendigvis vorte laga spesifikt for å skapa splitting og ekkokammer, men det er konsekvensar av at algoritmane prøver å *optimera interaksjon*. For dei store selskapa er det rett og slett positivt med mest mogleg interaksjon, som aukar reklameinntekter og styrkjer deira posisjon.
*  Tilrådingsalgoritmane gjer at feilinformasjon og hatefult innhald har lettare for å spreia seg. I samband med dette er det også eit problem at makta til å moderera innhald er konsentrert hos få selskap. Moderasjon av innhald skjer ofte automatisk, og reglane om kva som er tillate setjast av selskapa sjølv. I mange tilfelle er reglane antakeleg for svake, medan i andre tilfelle blir kanskje fjerna innhald utan god grunn.

Monopolet som nokre få selskap har over sosiale medium er altså eit stort problem for demokratiet og samfunnsklimaet.

**Konsekvensar for individet.** Sosiale medium har gjort det lettare for ein stor del av befolkninga å skapa vennskap og andre relasjonar. Nokon bur kanskje på små og isolerte stader, har utfordringar med munnleg kommunikasjon, eller kan ikkje forlata heimen enkelt. Same kva grunnen er, så har desse menneska fått ei ny moglegheit med sosiale medium, der ein kan skapa relasjonar utan at eins avgrensingar kjem i vegen. Og uansett kva interesse ein har, er det nesten alltid mogleg å finna personar og nettmiljø med den same interessa.

For andre kan sosiale medium ha skapt meir einsemd, isolasjon og emosjonell belastning. Nokre døme på dette er:

- Mange bruker sosiale medium som hovudarena for å søkja vennskap, og det kan bli vanskelegare å finna arenaer for å møtast fysisk. Mange kan oppleva at dei manglar djupna og støtta som finst i ein nær vennskap basert på fysisk samvær.
- Negative sosiale strukturar som finst blant tenåringar (og i andre sosiale grupper) kan bli forsterka i sosiale medium. Til dømes kan faktorar som popularitet og utsjånad bli framheva og vera grunnlag for samanlikning og ekskludering.
- Høvet til å vera anonym og mangelen på kontroll gjer at negativ åtferd ikkje blir straffa, medan den emosjonelle belastninga på offera ofte er minst like stor som før. Mellom anna har sosiale medium vorte ei ny flate for nedsetjande kommentarar og mobbing, og dessutan deling av krenkjande og private bilete og videoar.

Nokre grupper kan vera spesielt utsette for desse effektane, og det er knytt særleg bekymring til barn og tenåringar som veks opp med sosiale medium frå tidleg alder. Eit vanskeleg dilemma er at den einaste måten å unngå dei negative effektane kan vera å avstå frå sosiale medium, samtidig som det kan føra til at ein hamnar på utsida av det sosiale miljøet.

