---
title: "Sosiale medier"
belongs_to_chain: "Individ, samfunn og systemer"
figures_to_include:
---

Med sosiale medier mener vi alle plattformer og nettsider som muliggjør interaksjon mellom mennesker. I begynnelsen fantes enkle plattformer der man kunne opprette en profil, legge til kontakter og sende meldinger, men i dag har sosiale medier blitt den viktigste arenaen for deling av informasjon og samfunnsdebatt. Denne transformasjonen har hatt betydelige konsekvenser for samfunnet. 

**Konsekvenser for samfunnet.** Sosiale medier har demokratisert både tilgangen til informasjon og muligheten til påvirkning. Noen eksempler på dette er: 

* Da internett kom, tok det ikke lang tid før man kunne få nyhetsoppdateringer fra hele verden, men det var i stor grad begrenset til de store, vestlige mediehusene. Sosiale medier har ført til en stor vekst av frivillige enkeltpersoner og organisasjoner som deler viktige nyheter som ikke prioriteres av mediehusene. Det er en svært positiv utvikling for demokrati og folkeopplysning at slike frivillige aktører kan få en sterkere stemme på sosiale medier enn det som var mulig tidligere. 
* Sosiale medier gir et større mangfold av synspunkter. Mens man tidligere i størst grad hadde tilgang til kronikker og debatter i vestlige medier, er det nå mulig å høre stemmene til folk fra hele verden og fra alle sosiale grupper. Dermed får man tilgang til den faktiske opplevelsen til personer som påvirkes av beslutningene som blir tatt fra maktposisjoner. 
* Som en positiv konsekvens av punktene ovenfor kan vi si at sosiale medier gjør at personer og institusjoner i maktposisjoner i større grad må stå til ansvar for handlinger og beslutninger som har negative konsekvenser. 
* Med sosiale medier er det også lettere for folk å organisere seg, og stå samlet i kamp for menneskerettigheter og viktige saker, slik som klima -og miljøkrisen. 
* Internett gav tidlig økt tilgang til kunnskap, gjennom sider som *Wikipedia*, men med sosiale medier har det vokst fram et stort samfunn av kunnskapsformidlere. Å se en pedagogisk formidlet *Youtube*-video om global oppvarming er noe helt annet enn å lese *Wikipedia*-artikkelen om det samme temaet. Kunnskapsformidlere kan nå ut til en mye større del av befolkningen, og gjøre folk mer informert når de tar valg, stemmer og deltar i samfunnsdebatt. Ved å tilby gratis læringsressurser bidrar de også til sosial og økonomisk utjevning.  

En stor bekymring med sosiale medier er spredning av **feilinformasjon**. Noen eksempler på feilinformasjon er fiktive historier om politiske kandidater, manipulerte videoer som fremstiller en fredelig protest som et voldelige sammenstøt, eller grafikk som viser misledende statistikk om viktige saker. Slikt innhold kan spre seg raskt og ha stor påvirkningskraft, og konsekvensene kan være både tilsiktede og tilfeldige: 

- Det kan påvirke og avlede politiske debatter, særlig i forkant av valg.
- Det kan skape splittelse og mistillit mellom personer og grupper.
- Det kan øke polariseringen i samfunnet, blant annet ved å styrke ekkokamre. 
- Det kan skape mistillit til politiske kandidater, og øke forekomsten av hatsmeldinger og trusler. 

Feilinformasjon utgjør altså en trussel mot demokratiet, tilliten og stabiliteten i et samfunn. 

En annen negativ konsekvens av sosiale medier er at mye makt havner i hendene på svært få selskaper, slik som *Facebook*/*Meta* og *Google*. Ettersom det er svært upraktisk for brukere å fordele seg over flere konkurrerende plattformer, så har noen få selskaper fått kontroll over store deler av markedet. Mangelen på mangfold av plattformer har noen urovekkende konsekvenser: 

* Det er kjent at de store plattformene benytter **anbefalingsalgoritmer** som **optimerer interaksjon**. Det betyr at når plattformene anbefaler nytt innhold til brukeren, forsøker den å gi mer av den samme type innhold som man har interagert med tidligere, eller blitt værende på lengre enn normalt. Dette kan skape fenomener kjent som *ekkokamre* og *filterbobler*.
    * Et *ekkokammer* referer til et nettmiljø der man kun blir eksponert for meninger som bekrefter og forsterker overbevisninger man allerede har. For eksempel kan et ekkokammer bestå av en gruppe mennesker som kun ser hverandres innlegg, ikke nødvendigvis fordi man følger hverandre, men som en konsekvens av anbefalingsalgoritmene. 
    * En *filterboble* er et relatert konsept, som referer til at nyhetsveggen til hver person er en slags personlig boble der bare visse ting slipper inn. Anbefalingsalgoritmene vil ofte unngå innhold som ikke passer med eksisterende preferanser. 
* Anbefalingsalgoritmene kan målrettet anbefale innhold som genererer sterke følelser. Det fører til at splittende innlegg  kan spre seg raskt, og skape et polarisert og til og med hatefullt debattklima.
* Anbefalingsalgoritmene har ikke nødvendigvis blitt laget spesifikt for å skape splittelse og ekkokamre, men det er konsekvenser av at algoritmene forsøker å *optimere interaksjon*. For de store selskapene er det rett og slett positivt med mest mulig interaksjon, som øker reklameinntekter og styrker deres posisjon.
*  Anbefalingsalgoritmene gjør at feilinformasjon og hatefullt innhold har lettere for å spre seg. I den forbindelse er det også et problem at makten til å moderere innhold er konsentrert hos få selskaper. Moderasjon av innhold skjer ofte automatisk, og reglene om hva som er tillatt settes av selskapene selv. I mange tilfeller er reglene antagelig for svake, mens i andre tilfeller fjernes kanskje innhold uten god grunn. 

Monopolet som noen få selskaper har over sosiale medier er altså et betydelig problem for demokratiet og samfunnsklimaet. 

**Konsekvenser for individet.** Sosiale medier har gjort det lettere for en stor andel av befolkningen å skape vennskap og andre relasjoner. Noen bor kanskje på små og isolerte steder, har utfordringer med muntlig kommunikasjon, eller kan ikke forlate hjemmet enkelt. Uansett hva grunnen er, så har disse menneskene fått en ny mulighet med sosiale medier, der man kan skape relasjoner uten at ens begrensninger kommer i veien. Og uansett hvilken interesse man har, er det nesten alltid mulig å finne personer og nettmiljøer med den samme interessen. 

For andre kan sosiale medier ha skapt mer ensomhet, isolasjon og emosjonell belastning. Noen eksempler på dette er:

- Mange bruker sosiale medier som hovedarena for å søke vennskap, og det kan bli vanskeligere å finne arenaer for å møtes fysisk. Mange kan oppleve at de mangler dybden og støtten som finnes i et nært vennskap basert på fysisk samvær. 
- Negative sosiale strukturer som finnes blant tenåringer (og i andre sosiale grupper) kan bli forsterket i sosiale medier. For eksempel kan faktorer som popularitet og utseende bli framhevet og være grunnlag for sammenligning og ekskludering.
- Muligheten til å være anonym og mangelen på kontroll gjør at negativ atferd ikke straffes, mens den emosjonelle belastningen på ofrene ofte er minst like stor som før. Blant annet har sosiale medier blitt en ny flate for nedsettende kommentarer og mobbing, samt deling av krenkende og private bilder og videoer.

Noen grupper kan være spesielt utsatte for disse effektene, og det er knyttet særlig bekymring til barn og tenåringer som vokser opp med sosiale medier fra tidlig alder. Et vanskelig dilemma er at den eneste måten å unngå de negative effektene kan være å avstå fra sosiale medier, samtidig som det kan føre til at man havner på utsiden av det sosiale miljøet.

