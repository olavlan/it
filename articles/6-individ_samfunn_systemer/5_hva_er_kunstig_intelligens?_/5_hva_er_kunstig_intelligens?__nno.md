---
title: "Kva er kunstig intelligens?"
belongs_to_chain: "Individ, samfunn og systemer"
figures_to_include:
---

*Kunstig intelligens*, også kalla *KI* eller *AI* (*Artificial Intelligence*), refererer til datamaskiner som kan løysa "menneskelege oppgåver", det vil seia oppgåver som fram til no har kravd menneskeleg intelligens.

Ein kan seia at KI er eit omgrep i utvikling, ettersom ein teknologi som tidlegare vart sett på som KI, i dag kan bli sett på som ei sjølvsagd og rutinemessig oppgåve for ei datamaskin. Sjakkspeling kan vera eit døme på dette.

Når ei datamaskin slo den beste sjakkspelaren i verda Garry Kasparov i 1997, vart det rekna som kunstig intelligens. Det var første gong ei datamaskin kunne gjera noko som fram til då hadde kravd menneskeleg intelligens. Seinare vart ein likevel vann til at datamaskina for alltid ville spela mykje betre sjakk enn menneske, og eigentleg er det ikkje så mystisk, teke i betraktning at ho kan vurdera titals millionar av moglege trekk kvart sekund. Men i 2017 kom programmet *AlphaZero*, som hadde lært seg sjakk ved å spela mot seg sjølv i nokre timar, og deretter slo dei beste sjakkprogramma, som på si side hadde vorte utvikla og forbetra av menneske gjennom mange år.

Det *AlphaZero* gjorde vart rekna som kunstig intelligens, ikkje fordi han kunne spela sjakk så godt, men på grunn av måten han gjorde det på, som minte meir om menneskeleg intuisjon. I motsetning til dei tradisjonelle sjakkprogramma gjekk ho berre gjennom nokre tusen moglege trekk, men var til gjengjeld mykje betre på å "kjenna igjen" dei gode moglegheitene.

Sjølv om kunstig intelligens ikkje er eit nytt omgrep, kan me seia at det som i dag (2023) blir rekna som KI har nokre kjenneteikn som er veldig ulikt frå tidlegare oppfatningar av kunstig intelligens. Moderne KI refererer gjerne til datamaskiner som kan læra gjennom erfaring (slik som *AlphaZero*), tilpassa seg ny informasjon og ta avgjerder basert på store mengder data. *Maskinlæring*, som du kan læra meir om i neste seksjon, er ein viktig metode for å oppnå slik funksjonalitet, men ikkje den einaste metoden.

Moderne KI er eit resultat av kraftigare prosessorar, datatilgjengelegheit (sjå førre seksjon) og algoritmisk innovasjon. Algoritmane består i mindre grad av å utføra ein sekvens av regelbaserte steg, og i større grad av å analysera store mengder data og deretter ta i bruk det den lærer til å tolka nytt data. Viss ein til dømes vil at datamaskina skal vurdera om eit bilete har ein hund eller katt, så vil eit klassisk program kanskje nytta matematiske operasjonar til å finna ut om pikslane dannar bestemde former. Ein moderne KI-algoritme vil i staden analysera hundrevis eller tusenvis av hunde -og kattebilete som allereie er riktig merkte. Algoritmen vil på denne måten sjølv læra seg kva strukturar som kjenneteiknar eit bilete av ein katt. På same måte spelte *AlphaZero* god sjakk ved å læra seg kva slags trekk som ofte gav eit godt utfall når han spelte mot seg sjølv.

