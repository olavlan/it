---
title: "Moglegheiter med kunstig intelligens"
belongs_to_chain: "Individ, samfunn og systemer"
figures_to_include:
---

Me skal no sjå på fire område som har vorte revolusjonerte av moderne KI:

**Prosessering av språk**. Språkalgoritmar gjer at datamaskiner både kan tolka og generera språk.
- Med avanserte chatboter kan ein raskt få vita det ein er ute etter, utan at ein treng sjølv å leita fram informasjon som er vanskeleg tilgjengeleg, eller søkja hjelp frå andre menneske. Eit viktig poeng er at chatboter er svært enkle i bruk og kan tilpassast spesielle behov. Det vil gi fleire høvet til å finna rask og rett informasjon, samanlikna med til dømes tradisjonelle søkjemotorar.
- I framtida treng ein kanskje ikkje å vera programmerar for å gi datamaskina avanserte instruksjonar. Tenk til dømes at ein har ei stor fil med numeriske data, og ønskjer å laga ein graf for å forstå dataa betre. I mange tilfelle kan dette krevja programmering eller spesialprogram, men med KI kan ein enkelt forklara kva ein ønskjer med ord. Det er allereie no (2023) mogleg for dei beste KI-modellane å skriva kode for eit program som er beskrive med ord.
- Automatiske omsetjingar har vorte mykje betre med KI-teknikkar, mellom anna fordi han i større grad kan kjenna igjen den rette meininga av setningar og ord basert på konteksten. Dette er mogleg fordi KI-algoritmar ikkje bruker førehandsdefinerte reglar, men kan læra språk gjennom store mengder skrivne og transkriberte data som er produserte av menneske.

**Prosessering av bilete**. Ein av tinga KI gjer aller best, og ofte betre enn menneske, er å kjenna igjen mønster i bilete. Dette er særleg brukande på høgopplauslege bilete som inneheld mykje informasjon.
* Medisinsk diagnostisering: KI-driven biletprosessering har vist seg å kunna kjenna igjen sjukdom i røntgenbilete, MR-bilete og CT-skanningar, og i mange tilfelle føre til raskare og meir presise diagnosar. Det fører til tidlegare og meir effektive behandlingar.
* Drone -og satellittbilete: Høgopplauslege bilete ovanfrå kan gi uvurderleg informasjon om klima -og miljøforhold. Som menneske har me ofte ikkje kapasitet til å gå gjennom all informasjonen som ligg i desse bileta, eller kjenna igjen dei rette mønstera. KI-algoritmar kan derimot henta ut informasjon som tidlegare ikkje var tilgjengeleg, som til dømes:
- Informasjon om tilstanden til jordbruksfelt, slik som fuktnivå eller deteksjon av skadedyrangrep.
- Informasjon om tilstandar til økosystem.
- Informasjon om tilstanden til dyrebestandar (til dømes kan varmblodige dyr detekteres i høgopplauslege infraraude bilete).
- Deteksjon av skadeleg menneskeleg aktivitet, slik som avskoging eller forureining.
- Deteksjon og prediksjon av naturkatastrofar, slik som skogbrannar og orkanar.
    
**Prosessering av sensordata**. Å prosessera store mengder sensordata og predikera framtidige verdiar er ei perfekt oppgåve for moderne KI. I slike problem finst det gjerne store mengder data som KI-algoritmane kan læra frå.
- Sensorar i luft: KI-driven analyse av enorme mengder sensordata frå vêrstasjonar bidreg til å forbetra klimamodellar. Desse modellane mogleggjer meir nøyaktige klimaprediksjonar, som igjen dannar grunnlag for tiltak mot klimaendringane. Analyse av sanntidsmålingar kan gi rask deteksjon av ekstremvêr, og dessutan informasjon om luftkvalitet i byar, som mogleggjer rask iverksetjing av tiltak for å verna menneske, dyr og infrastruktur.
- Sensorar i vatn kan måla kjemiske variablar som #pH og oksygenmetting, og dataa kan analyserast i sanntid for å raskt detektere forureining i drikkevatn.
- Sensorar i jord kan måla variablar som er viktige i jordbruk, slik som fuktnivå, temperatur, og nivå av næringsstoff. KI-analyse av desse dataa kan bidra til avgjerder som gir gode avlingar og berekraftig jord.

**Robotikk**. Med tradisjonelle teknikkar var det vanskeleg å laga robotar som kunne fungera saumlaust i komplekse og skiftande omgivnader. KI-drivne robotar er ikkje baserte på statiske reglar, men lærer sjølv å handtera nye situasjonar, ved hjelp av data frå kamera og sensorar, som kan prosesserast med KI-teknikkar (sjå punkta over). Me er inne i ei tid der KI-drive robotikk skaper dramatiske effektiviseringar innan område som logistikk, industri, infrastruktur og jordbruk.
* **Logistikk**: Litt forenkla kan me seia at logistikk handlar om effektiv flytting av varer, og her har KI allereie sørgt for ein revolusjon i løpet av det siste tiåret. Til dømes har mange varehus vorte delvis automatiserte, med robotar som plasserer og finn igjen varer svært raskt og effektivt. Utsending av bestillingar vil bli ein tilnærma heilautomatisk prosess i dei fleste store varehus, ettersom både plukking og pakking av varer kan gjerast av robotar. Det finst mange interessante videoar på *YouTube* viss du bruker søkjefrasar som *automated warehouse*, *smart warehouse* eller liknande. [Her](https://www.youtube.com/watch?v=ssZ_8cqfBlE) kan du sjå eit døme på tilnærma heilautomatisk drift av ein nettbasert matbutikk.
* **Infrastruktur**: I framtida kan det bli vanleg med robotar som overvaker og held ved like infrastruktur, slik som bruer, tunnelar og røyrleidningar. Eit viktig poeng er at robotane kan vera svært nyttige sjølv om dei ikkje sjølv utfører reparasjonar, men flyttar seg rundt og detekterer feil. Til dømes kan KI-drivne dronar inspisera straumleidningar og transformatorstasjonar. Med slike robotar blir også minimert menneskeleg eksponering for farlege miljø. Av same grunn vil det også vera aktuelt med robotar i handtering av krisesituasjonar, til dømes søk etter sakna etter jordskjelv.
     
Me har sett at kunstig intelligens kan analysera store mengder data, finna mønster og gi informasjon som tidlegare ikkje var tilgjengeleg. På den eine sida kan deteksjon av akutte situasjonar gjera oss i stand til å redda liv, og på den andre sida kan det gi den kunnskapen me treng for å setja i verk meir langsiktige tiltak.
     
Språkforståinga til KI har revolusjonert kommunikasjonen mellom menneske og maskin, og kan gjera at moglegheitene til datamaskina i større grad blir tilgjengeleg for heile befolkninga, ikkje berre ein liten del med høg teknologisk kompetanse.

KI gjer robotar i stand til å handtera nye og uventa situasjonar, noko som mogleggjer automatisering av manuelle oppgåver innan stadig fleire område. På lang sikt er dette ei svært positiv endring, ettersom manuelt arbeid i industrielle og risikofylte omgivnader har ein negativ effekt på kropp og helse.

