---
title: "Muligheter med kunstig intelligens"
belongs_to_chain: "Individ, samfunn og systemer"
figures_to_include:
---

Vi skal nå se på fire områder som har blitt revolusjonert av moderne KI: 

**Prosessering av språk**. Språkalgoritmer gjør at datamaskiner både kan tolke og generere språk. 
- Med avanserte chatboter kan man raskt få vite det man er ute etter, uten at man trenger selv å lete fram informasjon som er vanskelig tilgjengelig, eller søke hjelp fra andre mennesker. Et viktig poeng er at chatboter er svært enkle i bruk og kan tilpasses spesielle behov. Det vil gi flere muligheten til å finne rask og riktig informasjon, sammenlignet med for eksempel tradisjonelle søkemotorer. 
- I framtiden trenger man kanskje ikke å være programmerer for å gi datamaskinen avanserte instruksjoner. Tenk for eksempel at man har en stor fil med numeriske data, og ønsker å lage en graf for å forstå dataene bedre. I mange tilfeller kan dette kreve programmering eller spesialprogrammer, men med KI kan man enkelt forklare hva man ønsker med ord. Det er allerede nå (2023) mulig for de beste KI-modellene å skrive kode for et program som er beskrevet med ord.
- Automatiske oversettelser har blitt mye bedre med KI-teknikker, blant annet fordi den i større grad kan gjenkjenne den riktige meningen av setninger og ord basert på konteksten. Dette er mulig fordi KI-algoritmer ikke bruker forhåndsdefinerte regler, men kan lære språk gjennom store mengder skrevet og transkribert data som er produsert av mennesker. 

**Prosessering av bilder**. En av tingene KI gjør aller best, og ofte bedre enn mennesker, er å gjenkjenne mønstre i bilder. Dette er særlig anvendbart på høyoppløselige bilder som inneholder mye informasjon. 
* Medisinsk diagnostisering: KI-drevet bildeprosessering har vist seg å kunne gjenkjenne sykdom i røntgenbilder, MR-bilder og CT-skanninger, og i mange tilfeller føre til raskere og mer presise diagnoser. Det fører til tidligere og mer effektive behandlinger.
* Drone -og satellittbilder: Høyoppløselige bilder ovenfra kan gi uvurderlig informasjon om klima -og miljøforhold. Som mennesker har vi ofte ikke kapasitet til å gå gjennom all informasjonen som ligger i disse bildene, eller gjenkjenne de riktige mønstrene. KI-algoritmer kan derimot hente ut informasjon som tidligere ikke var tilgjengelig, som for eksempel: 
    - Informasjon om tilstanden til jordbruksfelter, slik som fuktighetsnivå eller deteksjon av skadedyrangrep. 
    - Informasjon om tilstander til økosystemer. 
    - Informasjon om tilstanden til dyrebestander (for eksempel kan varmblodige dyr detekteres i høyoppløselige infrarøde bilder).
    - Deteksjon av skadelig menneskelig aktivitet, slik som avskoging eller forurensing. 
    - Deteksjon og prediksjon av naturkatastrofer, slik som skogbranner og orkaner. 
    
**Prosessering av sensordata**. Å prosessere store mengder sensordata og predikere framtidige verdier er en perfekt oppgave for moderne KI. I slike problemer finnes det gjerne store mengder data som KI-algoritmene kan lære fra. 
- Sensorer i luft: KI-drevet analyse av enorme mengder sensordata fra værstasjoner bidrar til å forbedre klimamodeller. Disse modellene muliggjør mer nøyaktige klimaprediksjoner, som igjen danner grunnlag for tiltak mot klimaendringene. Analyse av sanntidsmålinger kan gi rask deteksjon av ekstremvær, samt informasjon om luftkvalitet i byer, som muliggjør rask iverksettelse av tiltak for å beskytte mennesker, dyr og infrastruktur.
- Sensorer i vann kan måle kjemiske variabler som pH og oksygenmetning, og dataene kan analyseres i sanntid for å raskt detektere forurensing i drikkevann. 
- Sensorer i jord kan måle variabler som er viktige i jordbruk, slik som fuktighetsnivå, temperatur, og nivå av næringsstoffer. KI-analyse av disse dataene kan bidra til beslutninger som gir gode avlinger og bærekraftig jord.

**Robotikk**. Med tradisjonelle teknikker var det vanskelig å lage roboter som kunne fungere sømløst i komplekse og skiftende omgivelser. KI-drevne roboter er ikke basert på statiske regler, men lærer selv å håndtere nye situasjoner, ved hjelp av data fra kameraer og sensorer, som kan prosesseres med KI-teknikker (se punktene over). Vi er inne i en tid der KI-drevet robotikk skaper dramatiske effektiviseringer innen områder som logistikk, industri, infrastruktur og jordbruk. 
* **Logistikk**: Litt forenklet kan vi si at logistikk handler om effektiv forflytning av varer, og her har KI allerede sørget for en revolusjon i løpet av det siste tiåret. For eksempel har mange varehus blitt delvis automatisert, med roboter som plasserer og gjenfinner varer svært raskt og effektivt. Utsendelse av bestillinger vil bli en tilnærmet helautomatisk prosess i de fleste store varehus, ettersom både plukking og pakking av varer kan gjøres av roboter. Det finnes mange interessante videoer på *Youtube* hvis du bruker søkefraser som *automated warehouse*, *smart warehouse* eller lignende. [Her](https://www.youtube.com/watch?v=ssZ_8cqfBlE) kan du se et eksempel på tilnærmet helautomatisk drift av en nettbasert matbutikk.
* **Infrastruktur**: I framtiden kan det bli vanlig med roboter som overvåker og vedlikeholder infrastruktur, slik som broer, tunneler og rørledninger. Et viktig poeng er at robotene kan være svært nyttige selv om de ikke selv utfører reparasjoner, men flytter seg rundt og detekterer feil. For eksempel kan KI-drevne droner inspisere strømledninger og transformatorstasjoner. Med slike roboter minimeres også menneskelig eksponering for farlige miljøer. Av samme grunn vil det også være aktuelt med roboter i håndtering av krisesituasjoner, for eksempel søk etter savnede etter jordskjelv. 
     
Vi har sett at kunstig intelligens kan analysere store mengder data, finne mønstre og gi informasjon som tidligere ikke var tilgjengelig. På den ene siden kan deteksjon av akutte situasjoner gjøre oss i stand til å redde liv, og på den andre siden kan det gi den kunnskapen vi trenger for å iverksette mer langsiktige tiltak. 
     
Språkforståelsen til KI har revolusjonert kommunikasjonen mellom menneske og maskin, og kan gjøre at datamaskinens muligheter i større grad blir tilgjengelig for hele befolkningen, ikke bare en liten andel med høy teknologisk kompetanse. 

KI gjør roboter i stand til å håndtere nye og uventede situasjoner, noe som muliggjør automatisering av manuelle oppgaver innen stadig flere områder. På lang sikt er dette en svært positiv endring, ettersom manuelt arbeid i industrielle og risikofylte omgivelser har en negativ effekt på kropp og helse. 

