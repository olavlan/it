---
title: "Big data"
belongs_to_chain: "Individ, samfunn og systemer"
figures_to_include:
---

**Kva er *Big data*?** I kapittelet *Datahåndtering - Databehandling* lærte me om tradisjonelle metodar for databehandling, og me tok utgangspunkt i datamengder som var strukturerte og relativt små.

*Big data*, eller *stordata* på norsk, refererer til samlingar av data som er så store og komplekse at dei ikkje kan analyserast med tradisjonelle metodar for databehandling. Stordata treng ikkje nødvendigvis å vera strukturerte, og kan innehalda mange ulike format, slik som tekst, bilete, videoar og sensormålingar. Det er snakk om datamengder som ikkje kan prosesserast på våre eigne maskiner, men som gjerne må sendast til store datasenter med høg lagrings -og prosesseringskraft. I tillegg blir spesielle verktøy nytta og teknikkar som er eigna for stordata, som til dømes kunstig intelligens (sjå meir seinare).

Me kan seia at stordata er eit resultat av den teknologiske utviklinga frå 2000-talet og utover. Nokre av dei viktigaste faktorane som har ført til dei store datamengdene er:

* **Digital transformasjon**: Digitale einingar og internett blir no brukte av store delar av befolkninga i verda, og genererer enorme mengder data. Alle typar handlingar, frå interaksjonar på sosiale medium til netthandel, lèt etter seg eit digitalt fotavtrykk og bidreg til akkumulasjonen av data.
* **Teknologisk utvikling**: Det hjelper ikkje å ha kjelder til store mengder data dersom ho ikkje kan brukast! Forbetringar innan prossesorkraft og lagringskapasitet gjer det mogleg å lagra og analysera dataa stadig raskare og billigare. Dette gir firma auka interesse til å samla inn og lagra mange typar data, utan at formålet nødvendigvis er klart definert.
* **Internettet til tinga** (*IoT: Internet of Things*): Mange daglege elektroniske einingar og smarteiningar har no internettilkopling. Det gjer det mogleg å senda sanntidsdata til telefonen til eigaren, men også til produksjonsselskapet sine eigne databasar. Slike einingar sender ofte ein kontinuerleg straum av sensordata, og bidreg dermed betydeleg til store datamengder. Typiske døme er smartklokker og smartheimeiningar, slik som termostatar og lyssystem.

**Moglegheiter.** Tilgangen til store datamengder og høvet til å trekkja meiningsfull informasjon ut av dei, kan gi spennande moglegheiter og brukast til samfunnsnyttige formål. Døme på dette er:

* **Helseteknologi:** Der tradisjonelle og generelle behandlingsmetodar ikkje fungerer, kan *personalisert medisin* vera løysinga. Slik behandling er ofte basert på analyse av gendata.
* Analyse av gendata frå kreftceller kan brukast til å velja ei behandling som spesifikt angrip kreftcellene. Dette blir allereie brukt i behandling av nokre krefttypar og kan bli stadig vanlegare i framtida.
* For nokre sjukdommar bør medisin og dose blir tilpassa kvar enkelt pasient for å oppnå best behandlingsresultat. Gendataet til pasienten kan analyserast og samanliknast med databasar som viser korleis andre pasientar med liknande gen har respondert.
* Analyse av gendata kan brukast til førebygging av sjukdommar med ein sterk genetisk komponent.
* **Byplanlegging:** I byar kan ein samla inn store mengder data som viser pendlarmønster og trafikkflyt. Det kan til dømes dreia seg om sensordata eller GPS-data frå offentleg transport og *crowdsourcing* (sjå førre seksjon). Desse dataa kan analyserast og brukast til å optimera infrastrukturen i byen, slik som effektive offentlege transportlinjer og tryggja vegar for syklistar. Dataa kan vera viktige i arbeidet med å skapa meir miljøvennlege byar.
* **Klima og miljø**: Klimaforskarar analyserer store datamengder frå satellittar, vêrstasjonar og andre sensorar, for å betra forstå korleis klimaet endrar seg, og betre predikera ekstremvêr. Slike prediksjonar blir stadig viktigare ettersom ekstremvêr blir hyppigare og kraftigare med klimaendringane.
    
**Utfordringar.** Det er også nokre viktige utfordringar knytt til bruk stordata:
* **Personvern**: I stordata kan ein fort mista kontrollen over kva som er persondata, og risikoen for feilhandtering og misbruk kan vera stor.
* Sjølv om *GPS*-data kan brukast til å gjera nyttige analysar i samband med byplanlegging og trafikkhandtering, så kan ein spørja seg om det er nødvendig å lagra dataa i det originale formatet sitt, det vil seia som koordinatdata knytt til mobileiningar. I førre seksjon såg me korleis slik data er sårbare for misbruk, mellom anna fordi dei kan koplast til spesifikke personar. For byplanlegging er det ikkje nødvendig å ha data som viser rørslemønsteret til enkelte mobileiningar over lang tid.
* **Diskriminering**: Data kan innehalda systematiske feil som følgje av diskriminering, og dersom slik data blir analyserte og blir brukte i avgjerder, kan det føra til at diskrimineringa blir halden oppe og blir forverra. Eit relevant døme er *prediktivt politiarbeid* (*predictive policing*), som i lita grad blir brukt i Europa, men som har vore mykje brukt og sterkt kritisert i USA. Politiavdelingar i mange byar og statar nyttar algoritmar for å analysera historiske brotsverk, med mål om å fordela politiressursane best mogleg, til dømes ved å predikera når og kvar politiet bør vera til stades. Problemet er at urettferdig målretting av enkelte miljø vil forsterkast med slike algoritmar. Dette var særleg eit tema i samband med protestane mot politivald i 2020 etter drapet på George Floyd. I eit [offentleg brev](https://www.math-boycotts-police.net/) signert av over tusen matematikarar i USA, vart akademikarar oppmoda til å boikotta all samarbeid med politiet, og det blir mellom anna nemnt at algoritmane tillèt ei "vitskapleg fordekning" av rasisme.
* **Datapålitelighet.** Stordata er i større grad utsett for unøyaktigheiter eller feil, og avgjerder teke med slik data kan ha konsekvensar. Til dømes bør ein vera varsam med å ta viktige medisinske avgjerder basert på resultatet av ein algoritme som prosesserer stordata, sidan det kan ha konsekvensar for helse og liv.
* **Datatryggleik.** Eit problem med å lagra store mengder data i ein organisasjon er dei kan bli målretta for dataangrep. Konsekvensane av datalekkasje kan vera omfattande, særleg dersom stordataa inneheld store mengder persondata.
* **Maktkonsentrasjon.** Konsentrasjon av store mengder data hos få selskap fører også til konsentrasjon av makt hos dei same selskapa. I seksjonen *Sosiale medium* såg me nokre negative konsekvensar av at selskap som *Facebook/Meta* har fått så mykje maka.

Me kan samanfatta med at stordata kan gi innsikt som tidlegare ikkje var tilgjengeleg, som mellom anna kan brukast til persontilpassa behandling, forbetring av infrastruktur og prediksjon av  naturkatastrofar. Samtidig har misbruk av stordata ført til auka diskriminering og maktkonsentrasjon, og det er ekstra store bekymringar knytt til tryggleik og personvern.

