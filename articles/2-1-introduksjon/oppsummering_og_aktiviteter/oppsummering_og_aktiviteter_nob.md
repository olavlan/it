---
title: "Oppsummering og aktiviteter"
belongs_to_chain: "Når og hvorfor brukes objektorientert programmering?"
figures_to_include:
---

**Oppsummering**

* Imperativ programmering er å gi datamaskinen konkrete kommandoer. Dette paradigmet har flere grener, blant annet prosedyreorientert og objektorientert programmering.
* Med prosedyreorientert programmering er funksjoner og data separert. Det er svært nyttig for matematiske funksjoner, som ofte er generelle.
* Objektorientert programmering er nyttig for problemstillinger der funksjoner ikke er generelle, men behandler spesifikk data.
* Med objektorientert programmering knytter vi sammen funksjoner og data som hører sammen. Vi gjør dette med klasser og objekter. 


**Aktivitet A.** Tenk deg at du skal lage følgende programmer - ville du brukt prosedyreorientert eller objektorientert programmering? Begrunn valget. 

1. Et program som leser en fil med hastighetdata, og som bruker dette til å estimere distansen. For eksempel har du kanskje vært på sykkeltur og registrert hastigheten hvert sekund med et speedometer. Du ønsker å vite omtrent hvor langt du har syklet.
2. Et program for et bibliotek, som holder oversikt over hvilke bøker som er tilgjengelige og hvilke som er utlånt. Det skal være mulig å registrere utlån og innlevering. 
3. Et program som leser en fil med GPS-data for en tur. Filen inneholder en liste med koordinater, som for eksempel er registrert hvert sekund. Programmet skal estimere lengden på turen, samt estimere hvor lenge man var i bevegelse og hvor lenge man tok pause.

**Prosjektoppgave 1.** Kan du tenke på et program som du har lyst til å lage? Hvis ja, beskriv hvilke funksjoner du ønsker at programmet skal ha. Vurder deretter om prosedyreorientert eller objektorientert programmering er mest egnet, og begrunn svaret.

Dersom du kom fram til at prosedyreorientert programmering var mest egnet, forsøk å utvide idéen slik at det passer for objektorientert programmering.

*Velg en idé som du synes virker interessant, selv om det virker for vanskelig å kode! I dette kapitlet skal vi kun planlegge programmet!* 
