---
title: "Digitale data"
belongs_to_chain: "Lagring av data"
figures_to_include:
---

Når vi introduserte begrepet *data* i begynnelsen av kapittelet, så var vi litt upresise, for vi bør egentlig skille mellom *digitale data* og *analoge data*. Vi kan for eksempel tenke på to forskjellige måter å lagre data om et hus:

* Skrive en tabell med diverse lengdemål.
* Tegne huset.

Når vi tegner huset, gjenskaper vi informasjon med fysisk materiale. Et ark har en overflate der vi kan gjenskape fysisk avstand og posisjon. Med blyanten kan vi tegne med ulikt trykk og gjenskape forskjeller i lysstyrke.

Hvis vi i stedet skriver en tabell, gjenskaper vi informasjon med en sekvens av tegn (i dette tilfellet bokstaver og tall).

Tenk deg at vi ønsker å sende informasjonen om huset til en person som står på den andre siden av en elv. 
* For å sende all data som tegningen inneholder, er den eneste måten å sende hele arket. Vi kan ikke bruke stemmen til å gi en helt presis beskrivelse av tegningen.
* For å sende all data som tabellen inneholder, kan vi enkelt og greit lese høyt det som står på papiret. Dersom det ikke er mulig å formidle data med lyd, kan vi for eksempel oversette bokstavene og tallene til [morsetegn](https://snl.no/morsetegn), og formidle disse med lyssignaler. 
* Dersom tegningen blir ødelagt, har vi mistet dataene, for det er ingen måte å gjenskape akkurat den samme tegningen. Men dersom arket med tabellen blir ødelagt, har vi ikke nødvendigvis mistet dataene; så lenge vi husker alle tallene, så eksisterer dataene fortsatt!

Som oppsummering kan vi si at en sekvens av tegn ikke er avhengig av fysisk materiale for å eksistere, og dataene kan sendes på utallige måter. Dette kalles *digitale data*.

*Analoge data* er registrert ved å benytte fysiske størrelser, slik som posisjon, lengde, tetthet av materiale, og så videre. Disse dataene er avhengig av det fysiske materialet for å eksistere, og kan bare sendes i sin originale form uten å miste data.

En fordel ved å bruke fysiske materialer er at vi kan skape helt jevne overganger. Med en blyant kan vi for eksempel øke trykket gradvis og oppnå en jevn overgang fra lyst til mørkt. Vi kan si at analoge data er *kontinuerlige*.

Med en sekvens av tegn kan vi derimot ikke oppnå gradvise overganger. Vi er nødt til å definere kategorier, som for eksempel "helt hvitt", "helt svart", og kategorier i mellom. Overgangen fra et tegn/ord til det neste vil alltid være et hopp fra en kategori til en annen. Vi kan si at digitale date er *diskrete*. 

*Kontinuerlig* og *diskret* er altså motsatte konsepter. 

