---
title: "Digitale data"
belongs_to_chain: "Lagring av data"
figures_to_include:
---

Når me introduserte omgrepet *data* i byrjinga av kapittelet, så var me litt upresise, for me bør eigentleg skilje mellom *digitale data* og *analoge data*. Me kan til dømes tenkja på to ulike måtar å lagra data om eit hus:

* Skriva ein tabell med diverse lengdemål.
* Teikna huset.

Når me teiknar huset, attskaper me informasjon med fysisk materiale. Eit ark har ei overflate der me kan attskapa fysisk avstand og posisjon. Med blyanten kan me teikna med ulikt trykk og attskapa forskjellar i lysstyrke.

Viss me i staden skriv ein tabell, attskaper me informasjon med ein sekvens av teikn (i dette tilfellet bokstavar og tal).

Tenk deg at me ønskjer å senda informasjonen om huset til ein person som står på den andre sida av ei elv.
* For å senda all data som teikninga inneheld, er den einaste måten å senda heile arket. Me kan ikkje bruka stemma til å gi ei heilt presis skildring av teikninga.
* For å senda all data som tabellen inneheld, kan me enkelt og greitt lesa høgt det som står på papiret. Dersom det ikkje er mogleg å formidla data med lyd, kan me til dømes omsetja bokstavane og tala til [morseteikn](https://snl.no/morsetegn), og formidla desse med lyssignal.
* Dersom teikninga blir øydelagd, har me mista dataa, for det er ingen måte å attskapa akkurat den same teikninga. Men dersom arket med tabellen blir øydelagd, har me ikkje nødvendigvis mista dataa; så lenge me hugsar alle tala, så eksisterer dataa framleis!

Som oppsummering kan me seia at ein sekvens av teikn ikkje er avhengig av fysisk materiale for å eksistera, og dataa kan sendast på tallause måtar. Dette blir kalla *digitale data*.

*Analoge data* er registrerte ved å nytta fysiske storleikar, slik som posisjon, lengd, tettleik av materiale, og så vidare. Desse dataa er avhengig av det fysiske materialet for å eksistera, og kan berre sendast i si originale form utan å mista data.

Ein fordel ved å bruka fysiske materiale er at me kan skapa heilt jamne overgangar. Med ein blyant kan me til dømes auka trykket gradvis og oppnå ein jamn overgang frå lyst til mørkt. Me kan seia at analoge data er *kontinuerlege*.

Med ein sekvens av teikn kan me derimot ikkje oppnå gradvise overgangar. Me er nøydde til å definera kategoriar, som til dømes "heilt kvitt", "heilt svart", og kategoriar i mellom. Overgangen frå eit teikn/ord til det neste vil alltid vera eit hopp frå ein kategori til ein annan. Me kan seia at digitale date er *diskrete*.

*Kontinuerleg* og *diskret* er altså motsette konsept.

