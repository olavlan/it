---
title: "Hva er en algoritme? "
belongs_to_chain: "Introduksjon og måter å presentere algoritmer"
figures_to_include:
---

Sagt på en enkel måte, er en algoritme en oppskrift på hvordan noe skal gjøres.

Mer presist: En algoritme er en fullstendig og nøyaktig beskrivelse av fremgangsmåten for å løse en oppgave. Algoritmen angir de enkelte skrittene i oppgaveløsningen og rekkefølgen av dem ved ord, matematisk symbolikk og/eller skjematisk fremstilling av arbeidsgangen.

En oppskrift på en matrett er et eksempel på en algoritme. Du følger oppskriften trinn for trinn til matretten er ferdig. Du benytter kunnskapen, det vil si oppskriften – algoritmen – for å løse den oppgaven du står overfor. Til slutt står du igjen med en ferdig matrett. 

Når du bruker offentlig transport søker du gjerne opp en reisevei på en app. Appen gir deg en oppskrift - en algoritme - på hvordan du skal komme deg til ønsket destinasjon. Du følger oppskriften trinn for trinn til du har kommet frem.

Vi kan prøve å sette opp en algoritme for hvordan man vasker klær:

1. Legg klærne i vaskemaskinen
2. Sett temperatur som passer til klærne
3. Hell i vaskepulver
4. Start maskinen
5. Når maskinen er ferdig, heng klærne til tørk
6. Når klærne er tørre, legg dem i skapet

Denne beskrivelsen er egentlig ikke fullstendig nok. En algoritme skal være så fullstendig og nøyaktig at en som aldri har gjort det før, og som ikke har noe kreativitet eller evne til problemløsning, skal klare det uten hjelp. For hvordan skal klærne legges i skapet? Her må vi ha betingelser. Om det er en skjorte, skal den henges opp. Om det er en T-skjorte, skal den brettes og legges sammen med de andre T-skjortene. Og så videre. 

Dette eksemplet viser at selv enkle hverdagsoppgaver kan være nokså kompliserte, og at vi mennesker kan veldig mange algoritmer uten at vi tenker over det. Vi utfører disse i vårt dagligliv for å oppnå oppgavene vi står ovenfor. Men når man prøver å skrive dem ned blir det fort komplisert.

**Aktivitetsforslag:** Skriv ned en algoritme for noe du gjør regelmessig. Når skrevet algoritmen, svar på følgende:
* I hvor stor grad kreves kreativitet og problemløsning for å gjennomføre stegene?
* Kan du gjøre algoritmer mer presis og fullstendig, slik at dette ikke kreves? 

