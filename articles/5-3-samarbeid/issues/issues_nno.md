---
title: "Issues"
belongs_to_chain: "Samarbeid med Github"
figures_to_include:
---

Når du går inn på eit repository på Github, vil du som regel sjå knappen *Issues*. Her kan kven som helst oppretta eit såkalla *issue*, og som namnet tilseier er dette måten å rapportera om ein feil i programmet. Som regel opprettar ein også eit issue for å foreslå ny funksjonalitet eller andre forbetringar av prosjektet. Lista over *issues* blir derfor ein slags *todo*-liste for eit repository.

Issues og pull requests er tett knytt saman. Når ein ønskjer ei spesifikk forbetring av eit repository, er følgjande prosess vanleg:

1. Nokon opprettar eit issue der den ønskte forbetringa blir beskriven. Det kan vera snakk om å fiksa ein feil, leggja til ny funksjonalitet eller forbetra eksisterande kode.
2. Når ein har oppretta eit issue, er det her ein diskuterer den ønskte forbetringa. Ein kan diskutera spørsmål som:
* Er forbetringa nødvendig? Passer forbetringa med det overordna målet for prosjektet? Vil integrasjon med resten av koden bli komplisert? Bør andre forbetringar prioriterast først?
* Kan ein beskriva med ord korleis forbetringa kan realiserast? Finnes alternative løysingar, og kva løysing er eventuelt best?
* Kor mykje arbeid krevst? Kva delar av den eksisterande koden må endrast? Kva kan ein henta frå andre prosjekt? Kven skal ta ansvar for forbetringa?
* I tilfelle feil i programmet, når og korleis oppstår feilen? Kva steg kan ein gjera for å reprodusera feilen på si eiga maskin? Kva betyr eventuelle feilmeldingar? Kan ein identifisera kva som forårsakar feilen?
3. Ein person tek ansvar for forbetringa, og opprettar til slutt ein pull request. Ein slik pull request har gjerne ein *referanse* til eit issue, og vice versa. I slike tilfelle kan me seia at ein pull request *løyser* eit issue.
4. Når ein pull request er oppretta, er det her diskusjonen held fram. Koden som er foreslått går gjennom review, testing, diskusjonar og eventuelle forbetringar. Dersom alt er vellykka, kan koden til slutt smeltast inn i programmet.

Dersom eit issue har gått gjennom alle desse stega, blir det til slutt lukka. Eit issue kan også lukkast viss ein blir samde om at forbetringa ikkje skal realiserast (fordi ho ikkje er relevant eller ikkje kan prioriterast). Eit issue som verken har vorte fullført eller avvist, er eit *ope* issue. Kven som helst kan prøva å løysa eit ope issue og deretter leggja inn ein pull request med den foreslåtte løysinga.

Som konklusjon kan me seia at *Issues* gir ein ryddig måte å planleggja alle typar forbetring i eit repository, anten det er snakk om retting av ein feil, ny funksjonalitet eller andre forbetringar av koden. Issues gir ei oversikt over eksisterande oppgåver i eit prosjekt, og legg til rette for samarbeid og kommunikasjon rundt desse.

Lista over alle tidlegare issues og pull requests fungerer som eit arkiv over alle avgjerder som har vorte tekne, og kan vera ein nyttig referanse i framtida.

**Aktivitet 1.** Finn nokre prosjekt som interesserer deg ved å søkja på *Github*. Trykk deretter på *Issues*, og gå inn på nokon issues. Finn ut av følgjande:
* Kva informasjon må takast med i eit issue? Blir alltid følgt ein bestemd mal? Varierer dette frå prosjekt til prosjekt?
* Bruk nedtrekkmenyen *Label* til å finna issues med ulike merkelappar. Finn minst eit issue som registrerer ein feil (*bug*) og eit issue som foreslår ny funksjonalitet. Blir ulike malar brukte til å registrera ulike typar issues?
* Prøv gjerne å finna merkelappen *good first issues*, som betyr at forbetringa er relativt enkel å realisera. Dette er ein god måte å finna ut kvar ein kan gjera sitt første bidrag!
* Kva slags diskusjon finn stad på ulike typar issues?
* Trykk på *closed issues* og gå inn på nokon lukka issues. Gå nedst på sida og finn ut kvifor dei vart lukka. Er nokon issues kopla til eit pull request?

**Aktivitet 2.** Forsøk å oppretta eit issue på ditt eige repository. Gå inn på *Issues* og trykk på *New issue*. Følg ein mal som du fann i *Aktivitet 1* til å skriva eit fiktivt issue (eller eit ekte issue, dersom du kjem på ei ei forbetring du ønskjer for programmet ditt).
